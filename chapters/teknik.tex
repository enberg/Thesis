\section{Teknisk arkitektur}

SmartElement bygger i stort sett på fem centrala tekniker: programmeringsspråket PHP som används för att skriva systemets kod, MySQL som databaslager för användar- och systemdata, Memcache som cache-lager, vilket tillåter att information som är tung att beräkna kan sparas mellan förfrågningar, dokumentdatabasen MongoDB för lagring av information om besökare och statistik, och till sist JavaScript som används för att skapa det informationspaket om användaren som skickas till servern för användning vid filtreringen av innehåll.

Många av de val som gjorts i planeringen av den tekniska arkitekturen bakom Smart-Element baserar sig på en möjlighet att kunna göra systemet skalbart för hantering av förändrade användarmängder. De grundläggande principerna har varit att det skall vara lätt att utveckla, det skall vara lätt att underhålla, det skall vara lätt att installera och det skall vara lätt att skala upp om det skulle behövas.

\subsection{PHP}

PHP är ett skriptspråk som utvecklats med målet att snabbt kunna skapa dynamiska webbsidor \citep{phpmanual}. Språket valdes för att det är enkelt att arbeta med och det var språket som företagets andra produkter var skrivna med.

PHP är ett av de mest populära språken för webbutveckling \citep{tiobe}. Det finns en mängd information och färdiga kodpaket till förfogande för programmerare, vilket underlättar utvecklingen och gör den snabbare. Genom sin popularitet har språket även den fördelen att det är lätt att hitta utvecklare som kan fortsätta utvecklingen av projekt skrivna i PHP.

\subsection{Databas}

Eftersom SmartElement hanterar dels intern data som är starkt bunden till systemet och påverkar funktionaliteten av systemet, och dels extern data, som är närmare kopplad till upprätthållarens webbsida och påverkar hur dennes sida fungerar, så finns det två tydliga data-set som båda har egna krav.

På grund av denna indelning var det möjligt att använda två skilda databaser, var med sitt ansvarsområde. Databaslagret inom SmartElement splittrades därvid i två skilda lager, dels en relationsdatabas för systemets interna data och dels en dokumentdatabas för lagring av extern data. Denna lösning valdes för att på bästa vis stöda de egenskaper som dataseten har.

\subsubsection{MySQL}

MySQL är en relationsdatabashanterare som sköter om lagring av data samt modifikation och sökning med språket \gls{sql}. MySQL utvecklades som ett öppen-källkodsprojekt av det svenska företaget MySQL AB och är ett av de populäraste databassystemen för utveckling av webbapplikationer. \citep{dbengines}

MySQL används i SmartElement för lagring av intern data relaterad till systemets funktionalitet. Databasen lämpar sig bra för lagring av data med starka länkar mellan objekten, vilket passar bra in på den användardata som SmartElement behandlar. Det finns en klar hierarki bland objekten och länkar mellan dessa.

Relationsdatabasen gör sig bra i denna roll då den ger en viss garanti på datastrukturen bakom de olika objekt som bygger upp SmartElement. Genom att binda modellerna till en databasstruktur har man en sorts garanti att existerande data uppdateras och transformeras i samband med att processer i systemet uppdateras. På så vis ansågs en mer rigid databasmodell bättre anpassad för denna uppgift.

\subsubsection{MongoDB}

MongoDB är en dokumentdatabas som utvecklas av företaget MongoDB, Inc. Databasen är en av de s.k. NoSQL-databaserna, vilket är en term som används för att beteckna databaser som inte använder sig av \gls{sql}-språket för datamanipulering. I MongoDB använder man i stället ett objektorienterat gränssnitt för att ge kommandon till databasen. Utöver det kan man även skicka JavaScript-kod som exekveras i databasen för att vidare filtrera data. \citep{mongoquery}

För lagring av extern data, relaterad till besök på upprätthållarens webbsidor, valdes dokumentdatabasen MongoDB. MongoDB använder inte ett strikt schema för datalagring utan dokument i samma samling kan ha skiljande attribut associerade med sig. Detta underlättar vidareutveckling av systemet genom att tillåta gammal data att existera i databasen tillsammans med ny data tills den gamla uppdateras och kompletteras då en besökare återvänder till webbsidan.

I fallet av den externa datan så är den strikta datastrukturen inte lika viktig. Datan föråldras dels snabbt och designen är sådan att datan inte skall behöva vara komplett och innehålla strikta datastrukturer. Tanken med besökarobjekten är att de skall vara levande och öppna för modifikation och utvidgning. Om ett nytt filter läggs till i systemet så skall det inte kräva en migration av gammal data, utan statistiken för det nya filtret läggs helt enkelt till på objektet. Om inte datan finns på objektet så passar filtret ej. Denna flexibilitet är lättare att åstadkomma med en dokumentdatabas eftersom scheman inte behöver uppdateras, vilket potentiellt skulle vara en väldigt tung operation i fallet av besökarobjekt, som är den snabbast växande samlingen inom systemet.

\subsection{Memcached}

Memcached är ett objektcachesystem, en mjukvara som tillåter program att spara objekt i minnet och senare läsa tillbaka dem utan att behöva bygga upp datastrukturer igen. Systemet fungerar som ett nyckel-värdesystem, dvs. att information sparas i en nivå med unika nycklar som identitetsvärden, en enkel princip som bidrar till att systemet är mycket effektivt. \citep{memcachedwiki}

Eftersom SmartElements datamodell består av många länkade objekt är det relativt tungt att bygga upp ett sidobjekt från databasen då det måste göras många förfrågningar. På grund av detta, samt för att minska risken för (n+1)-problem (var man gör en databasförfrågan för varje element i en samling som man itererar över), så bestämdes det att ett cachelager skulle användas för att lagra dessa datamodeller, och på så vis låta mjukvaran gå direkt till filtreringslogiken då en förfrågan från tagen behandlas.

Målet med cachelagret är att hålla sidobjekten i minnet på servern så mycket som möjligt, och endast läsa från databasen när ett objekt byggs om i samband med en uppdatering. För detta ändamål valdes Memcache, en väletablerad mjukvara för caching. Memcache valdes för att det var en teknik som utvecklarna var vana vid. Den var redan i bruk i andra projekt och dess enkla modell av horisontell skalbarhet skulle tillåta systemet att snabbt reagera på en växande kundskara.

\subsection{JavaScript}

JavaScript är ett skriptspråk som tillåter utvecklare att implementera kod i webbsidor som exekveras i en besökares webbläsare. 

För att kunna identifiera så mycket information som möjligt om besökaren, samt för att leverera innehållet som valts ut för besökaren är det nödvändigt att köra kod på klienten. För att stöda detta krav valdes scriptspråket JavaScript, vilket stöds av så gott som godtyckliga webbläsare och tillåter logik att exekvera på besökarens dator i samband med en sidvisning.

% vim: set tw=78:ts=2:sw=2:et:fdm=marker:wrap:wm=78:ft=tex
% vim: spell spelllang=sv
